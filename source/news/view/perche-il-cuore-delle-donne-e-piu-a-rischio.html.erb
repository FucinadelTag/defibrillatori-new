---
# Warning: This file is auto-generated from the Prismic.io CMS. Local changes will overriden on next sync.
layout: blog_post_layout
blog: news
title: >
        Perché il cuore delle donne è più a rischio 

date: 2021-02-10
image: https://images.prismic.io/philips-defibrillatori/ebb98dae-2315-4211-aed6-8820510810db_cuore-donna-panoramica-950x684.jpg?auto=compress,format&rect=0,144,950,396&w=960&h=400
fonte: https://www.vanityfair.it/benessere/salute-e-prevenzione/2021/02/05/perche-il-cuore-delle-donne-e-piu-rischio-patologie-cardiache-femminili-fattori-rischio
summary: >
        Chi ha detto che l’infarto è una malattia tipicamente maschile? Il sesso femminile non ne è affatto immune, anzi.
---

<div  class="show-for-small-only">
<a href="#form">
    <hr>
    <img src="/images/blog-rettangolare.jpg" alt="Defibrillatore Philips" />
    <hr>
</a>
</div>

<p>L’infarto? Il 68% della popolazione femminile pensa che si tratti di una “prerogativa” maschile (dati Centro Cardiologico Monzino di Milano). E, invece, non è affatto così: in Italia, ogni cinque minuti una donna è vittima proprio di un infarto o di un’altra patologia cardiovascolare. Se in età fertile le donne sono abbastanza protette, dopo la menopausa hanno un rischio più elevato degli uomini di sviluppare disturbi al cuore. E spesso, in forma più grave. A dirlo, ancora una volta, i numeri: le malattie cardiovascolari sono la prima causa di mortalità per le donne dopo i 50 anni, superando di gran lunga tutte le forme di tumori, incluso il tanto temuto cancro al seno.</p>

<p>Ma per quali ragioni le donne hanno un cuore così fragile? Innanzitutto, perché <strong>i fattori di rischio classici per le malattie cardiovascolari</strong> (ipertensione, diabete, colesterolo alto, familiarità, sindrome metabolica, fumo, dieta scorretta, sedentarietà) <strong>non hanno gli stessi effetti nei due sessi.</strong> Per esempio, la pressione alta sembrerebbe più nociva nelle donne, così come il fumo, tanto che una donna che fuma 10 sigarette è paragonabile, per effetti su cuore e arterie, a un uomo che ne fuma 30.</p>

<p>La seconda ragione è che esistono anche<strong> fattori di rischio esclusivamente femminili</strong>. «Si tratta di alcune patologie di pertinenza ginecologica, endocrinologica, immunologica e oncologica che, se non riconosciute come tali e tenute sotto controllo, dopo la menopausa possono favorire l’insorgenza di malattie cardiovascolari» chiarisce la dottoressa <strong>Daniela Trabattoni</strong>, cardiologa e Responsabile del Centro Monzino Women, il primo centro italiano dedicato interamente alla prevenzione e cura del cuore femminile. Le principali? Pluriabortività spontanea, parti prematuri, ovaio policistico, tiroidopatie, malattie come artrite reumatoide e lupus eritematoso sistemico, radio e chemioterapia per il tumore del seno.</p>

<p><strong>Anche l’aspetto psicologico concorre nella definizione del rischio cardiovascolare nel mondo femminile</strong>. Diversi studi indicano che stress, ansia e depressione non rappresentano un pericolo uguale nei due sessi. «Nelle donne, in condizioni di stress prolungato, le coronarie, invece di dilatarsi e consentire un maggiore afflusso di sangue al cuore, si restringono, ostacolando il flusso sanguigno e traducendosi in ischemia o infarto miocardico in assenza di placche aterosclerotiche: è la <strong>sindrome di Takotsubo</strong>, più nota come <strong>sindrome del cuore infranto</strong>», spiega l’esperta. Mai sottovalutare, dunque, disturbi del tono dell’umore e psicologici, così comuni nelle donne, a maggior ragione in epoca di Covid-19. Una forte emozione, un dolore lacerante, un lutto, un grande spavento: sono tutti elementi che portano il loro cuore a soffrire.</p>

<p><strong>QUANDO FARSI CONTROLLARE?</strong><br>Quelle appena elencate sono spie molto importanti in ottica di prevenzione: infatti, segnalano che il cuore ha bisogno di qualche attenzione in più prima che il danno sia troppo grande. «Una donna che presenta uno o più di questi fattori di rischio e magari fuma, è in sovrappeso, ha familiarità per malattie cardiache, si muove poco e/o mangia male non dovrebbe aspettare di avere sintomi: meglio che si sottoponga a un controllo anche se sta bene, così da identificare il suo profilo di rischio cardiaco individuale» consiglia la cardiologa. In questo modo può capire se e quali abitudini deve modificare per proteggere il suo cuore. La casistica del Monzino Women conferma la validità dello screening precoce: <strong>delle oltre 700 donne sane che si sono rivolte al centro per un controllo, il 25% ha scoperto di avere un profilo di rischio elevato</strong>, tale da rendere necessario ricorrere a una terapia o a correzioni dello stile di vita.</p>

<p><strong>MAI ASPETTARE TROPPO</strong><br>Purtroppo, però, le donne sono restie a rivolgersi al medico. Non solo non lo fanno quando stanno apparentemente bene, ma nemmeno quando stanno male: un po’ perché pensano di essere più protette rispetto agli uomini, un po’ perché abituate a sopportare i vari malesseri e acciacchi, un po’ perché più propense a prendersi cura degli altri che di loro stesse, <strong>spesso, tendono a chiedere aiuto solo quando la situazione è già seria</strong> (e purtroppo la pandemia di Covid-19 sta aggravando le cose). Anche per questo, <strong>stando alle statistiche, nell’anno successivo al primo infarto il 35% delle donne subisce un altro attacco cardiaco e il 38% perde la vita, mentre nell’uomo queste percentuali sono decisamente più basse, rispettivamente pari al 18% e al 25%. </strong>«Se si agisce entro sei ore dalla comparsa dei sintomi di infarto, le probabilità di recupero sono buone. Superata questa soglia, il danno al muscolo cardiaco risulta più esteso e irreversibile, con aumentate complicanze aritmiche ed esiti peggiori» racconta Trabattoni.</p>

<p><strong>I CAMPANELLI D’ALLARME</strong><br>Ma quali sono i primi segnali? Non solo quelli classici, come dolore al petto e al braccio. Nel sesso femminile, i sintomi di un evento cardiaco acuto possono essere anche più sfumati e meno caratteristici. Ecco i principali:<br>-stanchezza e affaticamento che non passano nemmeno a riposo;<br>-un malessere generale inspiegabile,<br>-la sensazione di avere un peso sullo stomaco, magari in associazione a nausea;<br>-un dolore che si irradia a schiena, collo, mandibola;<br>-sudorazione algida;<br>-affanno e fiato corto a riposo.</p>

<p> Il cuore femminile è più svantaggiato anche dal punto di vista delle cure. È un dato di fatto che la stragrande maggioranza degli studi sui farmaci è stata condotta sugli uomini. «Ma, come abbiamo in parte visto, le donne non sono uguali agli uomini: hanno fattori di rischio diversi, un peso e un indice di massa corporea tendenzialmente inferiori, coronarie più sottili e tortuose, solo per citare alcune divergenze», afferma l’esperta.</p>

<p>Varie ricerche documentano, inoltre, differenze sostanziali nella posologia dei farmaci salvavita prescritti alle donne, che spesso sono sotto-trattate: per esempio, nel loro caso non vengono date le statine (i farmaci contro il colesterolo) a pieno dosaggio dopo un infarto per timore degli effetti collaterali e la convinzione che per loro basti meno principio attivo. Eppure le cure e gli strumenti terapeutici a disposizione sono tanti: farmaci, angioplastica coronarica, stent, bypass coronarico, il cosiddetto “ombrellino salvacuore” che impedisce che dal cuore partano coaguli diretti al cervello, defibrillatori impiantabili sottocutanei. Servono semplicemente più attenzione e consapevolezza, da parte di tutti.</p>

<p>
    
        <a href="https://www.vanityfair.it/benessere/salute-e-prevenzione/2021/02/05/perche-il-cuore-delle-donne-e-piu-rischio-patologie-cardiache-femminili-fattori-rischio" target="_blank">Fonte</a>
    
</p>
