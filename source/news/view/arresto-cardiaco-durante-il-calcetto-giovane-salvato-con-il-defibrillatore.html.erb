---
# Warning: This file is auto-generated from the Prismic.io CMS. Local changes will overriden on next sync.
layout: blog_post_layout
blog: news
title: >
        Arresto Cardiaco Durante il Calcetto, Giovane Salvato con il Defibrillatore

date: 2018-07-09
image: https://philips-defibrillatori.cdn.prismic.io/philips-defibrillatori/71ad409c931f2482a5102fe46f460bb2937ddfbf_arresto.jpg
fonte: https://www.lanazione.it/empoli/cronaca/malore-calcetto-1.4021256
summary: >
        26enne si accascia, infermiera del 118 fuori servizio evita la tragedia
---

<div  class="show-for-small-only">
<a href="#form">
    <hr>
    <img src="/images/banner-mobile-DAE.png" alt="Defibrillatore Philips" />
    <hr>
</a>
</div>

<p>«Aspettate un attimo». Ha pronunciato poche parole, poi si è accasciato a terra, tra i pali della porta che avrebbe dovuto difendere. E’ rimasto <strong>immobile</strong>: il suo cuore ha smesso di battere, nessun respiro. Nel campo di calcio a cinque della frazione empolese di Ponte a Elsa è sceso il gelo. I compagni si sono stretti attorno al ragazzo, <strong>26 anni</strong>, pratese, un lavoro al centro commerciale di via Sanzio a Empoli, mercoledì sera impegnato in un torneo di calcetto estivo. Altri sono accorsi alla Festa de L’Unità, a due passi dal campetto.</p>

<p>«Aiutateci, un ragazzo è svenuto. C’è un medico?». Un appello disperato al quale ha risposto Luisa Giorgi, infermiera del 118, e con lei altri volontari della Pubblica Assistenza di Montelupo Fiorentino e della Croce rossa di Ponte a Egola, lì presenti. Sono accorsi al campo e hanno riportato in vita il giovane, poi stabilizzato e trasportato in ospedale.</p>

<p>E’ stato ricoverato in rianimazione dove è rimasto fino al pomeriggio di ieri, quando è stato trasferito in reparto per fare luce su ciò che gli è accaduto. All’improvviso, in una serata di sport e divertimento con gli amici. Una serata che avrebbe potuto avere un esito drammatico se i soccorsi non fossero scattati tempestivi.</p>

<p>«Ho solo fatto il mio dovere – taglia corto l’infermiera del 118, in quel momento in ‘borghese’ – Non mi sento assolutamente un eroe. Ero a cena con i miei figli e mio marito, al termine di una giornata trascorsa al mare dopo il turno di notte. Aspettavamo che iniziasse il match di improvvisazione teatrale alla Festa de L’Unità, quando è arrivato un uomo che chiedeva aiuto». Alle grida, infermiera e volontari hanno abbandonato le sedie.</p>

<p>«Abbiamo avviato il massaggio cardiaco - racconta Giorgi - mentre altri recuperavano il <strong>defibrillatore negli spogliatoi</strong>. Ho sistemato le piastre e, dopo l’ok alla defibrillazione precoce da parte dell’apparecchio, ho scaricato». Il cuore del 26enne ha ripreso a battere. E’ tornato anche il respiro spontaneo.</p>

<p>«Tutto è andato per il verso giusto - commenta l’infermiera 38enne, empolese, dal 2012 in forza al 118 – In certi casi, i <strong>soccorsi rapidi sono la chiave</strong>. Ma lo è ancor più la <strong>presenza del defibrillatore</strong> e di qualcuno abilitato a usarlo. E’ questo il messaggio che deve passare, mi raccomando: corsi di abilitazione e dispositivi salva-vita soprattutto laddove si fa sport». Il paziente poco dopo le 22 è stato trasportato al San Giuseppe, lasciando sotto choc i presenti. Lacrime, poi diventate di gioia, alla notizia che il ragazzo aveva ripreso conoscenza.</p>

<p>
    
        <a href="https://www.lanazione.it/empoli/cronaca/malore-calcetto-1.4021256" target="_blank">Fonte</a>
    
</p>
